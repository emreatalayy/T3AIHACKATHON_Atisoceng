Alanya Atatürk Evi Müzesi
Alanya Atatürk evi devrin kereste tüccarlarından m. Tevfik Azakoğlu tarafından yaptırılmış olup, ev Alanya’nın şekerhane mahallesi azaklar sokağında bulunmaktadır. 235 metrekarelik alanı kaplayan yapı 826 metrekarelik bir saha içerisinde üç katlı konak tipinde olup, karnıyarık plana sahip, kargir olarak inşa edilmiştir. Yapının birinci ve zemin katı moloz taş ahşap hatıllı olup, ikinci kat ahşap çatkılı bağdadi tarzında yapılmıştır. İçi dışı sıvalı badanalı olan ev geniş saçaklı, piramidal tarzda çatıyla kaplanmış üstü Marsilya kiremidi ile örtülmüştür.

Binanın kuzeyindeki çamaşırlık, Mutfak ile batı cephesindeki banyo ve tuvalet kısmı sonradan ilave edilmiştir. Eve güney cephedeki bahçe girişinden iki kanatlı demir Bir kapı ile girilmekte, kare döşemeli bir zemin ile taş basamaklı, merdivenle birinci kata çıkılır.

Zemin katın tabanı toprak olup zamanında ahır ve depo olarak kullanılmıştır. Zemin kat ve çamaşırlık içerden kuzey cepheden taş bir merdivenle birinci katla irtibatlı bulunmaktadır.

Birinci ve ikinci kat planı hemen hemen birbirinin aynıdır. Her katta beş oda ve bir sandık odası vardır. Üç oda doğu iki oda batı cephesindedir. Her iki kat düz tavanlı olup, yükseklikleri beş metredir. Ev Alanya’nın iklim özellikleri göz önünde bulundurularak, rahat yaşama imkânlarına göre inşaa edilmiştir. Ön cephesi tarihi Alanya Kalesine bakmaktadır.

Alanya Atatürk evi daha önce onarılmış esas sahibi M. Tevfik Azakoğlu’nun ölümünden sonra mirasçısı kardeşinin oğlu Rıfat Azakoğlu’na kalmıştır. Ev Rıfat Azakoğlu tarafından 8 Haziran 1981 günü Atatürk evi ve Müzesi olarak kullanılmak şartı ile tapusu hazineye verilmiş tahsisi Kültür ve Turizm Bakanlığı’na yapılmıştır.

Atatürk evinin önemi büyük önder Atatürk’ ün 18 Şubat 1938 yılında deniz yoluyla Alanya’yı ziyaretlerinde bir müddet kalıp dinlendiği ve bu evin çanaklığında çekilmiş tarihi fotoğraflarının bulunmasıdır.
 Alanya Kızılkule Etnografya Müzesi
Askerî amaçla ve limanı kontrol altında tutmak için 1226 yılında yapılmış olan bu anıtsal yapı, Selçuklu sanatının eşsiz örneklerinden olup; Alanya'nın simgesi durumundadır. 1951–1953 yıllarında onarıldıktan sonra 1979'da yapının giriş katında Alanya yöresine özgü, halı, kilim, giysi, mutfak gereçleri, silahlar, tartı aletleri, aydınlatma aletleri, dokuma tezgâhı ve Yörük kültürünü yansıtan çadır gibi etnografik nitelikte eserler sergilenerek, yapıya etnografya müzesi işlevi kazandırılmıştır.
Alanya Arkeoloji Müzesi
Genel Bilgi
 
Arkeolojik ve etnoğrafik eserlerin korunması ve sergilenmesine yönelik olarak 1967 yılında iki seksiyon halinde müze ziyarete açılmıştır. Müzenin ilk açılışında bölgede henüz kalıntılarına rastlamadığımız ancak Anadolu Kronolojisini ziyaretçilere anlatmak açısından Eski Tunç, Urartu, Frig ve Lidya Dönemlerine ait eserler Ankara Anadolu Medeniyetler Müzesinden getirilerek Arkeoloji seksiyonunda sergiye sunulmuştur. Alanya yakınlarındaki Laertes Antik Kentinden bulunup müzeye bağışlanan İ.Ö. 625 yılına tarihlenen Fenike dilindeki yazıt, bölgenin en erken eseri olma özelliğini taşır. Bu eser gri renkli yerel taştan olup, üç tarafında da yazı yer almaktadır. Yazıtta bir valinin hizmetkârına bağışladığı arsadan ve bununla ilgili gelişen problemlerden söz edilmektedir. Aynı alanda Roma İmparatoru S. Severus’un Syedra (Seki Köyü yakınlarında bir antik kent) halkına göndermiş olduğu teşekkür mektubunu içeren 46 satırlık M.S. 2 y.y la tarihlenen bir diğer yazıt ve Karamanlıca dilindeki iki yazıtlar da bu bölümün eserlerindendir.

Bunların yanı sıra Helenistik, Roma ve Bizans Dönemlerine ait pişmiş toprak, mermer, bronz, cam ve mozaik buluntular arkeoloji seksiyonunda sergilenmektedir. Ayrıca Müze koleksiyonunda yer alan ve İ.Ö. 7.-5. yy’lara tarihlenen Arkaik dönemden başlayan ve Cumhuriyet dönemine kadar uzanan zaman diliminde kullanılan sikkeler de sergilenmektedir.

Müzenin simgesi durumundaki çok iyi koruna gelmiş olan İ.S. 2. yy’a tarihlenen 52 cm yüksekliğindeki bronz Herakles Heykeli ise ayrı bir salonda sergilenmektedir. Herakles salonun da sergilenen bir diğer eser Hylas Mozaiğidir. Mozaik üzerinde Hylas’ın (Herakles’in arkadaşı) su perileri tarafında kaçırılması sahnesi betimlenmiştir. Salonun duvarlarında ise heykelin bulunuş öyküsü ve Herakles’in mitolojideki yeri resimli panolar ile anlatılmaktadır.

Müzenin diğer seksiyonun da ise etnoğrafik eserler sergilenmektedir. Yöremizde çokça kullanılan heybeler, çuvallar, çeşitli ev eşyaları ve Alanya’ya özgü gelin başı takıçları sergilenmektedir. Alanya’nın eski evlerinin içini canlandıran bir oda da aslına uygun olarak döşenmiş olup, bu bölümde yer almaktadır. Alanya’da düğün konusu ise maketler ile anlatılmaktadır.

Müzenin bahçesi açık teşhir olarak düzenlenmiş olup; bölgeye özgü ostoteklerle (kemik-kül muhafaza kutusu) Roma dönemi nekropolleri anlatılmak istenmiştir. Ostotekler, müze koleksiyonunun önemli bir bölümünü oluşturmakta olup, burada özgün örnekleri görmek mümkündür.
Ayrıca Selçuklu, Osmanlı ve Cumhuriyetin ilk yıllarına ait İslami mezar taşları, Roma dönemi sütun başlıkları ve İslami dönem yazıtlar da sergilenmektedir. Bahçemizin diğer bir köşesinde ise Roma döneminde zeytinyağı üretimini anlatan ve tarımda kullanılan aletlerin yer aldığı “tarım köşesi” bulunmaktadır.

Her ayın ilk pazartesi günü Halk Günü uygulaması nedeniyle ücretsizdir. Pazartesi günleri hariç her gün açıktır.
Antalya Müzesi
Genel Bilgi

Antalya İli, Türkiye’nin en zengin doğal ve tarihi hazinelerine sahiptir. Bu geniş il, Akdeniz’de uzun bir kıyı şeridine ve bereketli topraklara sahip olduğu gibi Paleolitik Çağdan başlayarak günümüze kadar kesintisiz tarih veren en ilginç arkeolojik yerleşimlerden Likya, Pamfilya, Kilikya ve Pisidiya’yı da içerir. Kendine özgü koleksiyonları ile dünyanın sayılı müzeleri arasında yer alan Antalya Müzesi’nde ise bölgenin tüm tarihini aydınlatan en seçkin eserler sergilenmektedir.

Antalya Müzesi öğretmen Süleyman Fikri Erten tarafından 1922 yılında kurulmuştur. Bir süre Kaleiçi’ndeki Alaaddin Camii’nde, 1937 yılından sonra Yivli Minare Külliyesi’nde faaliyet gösteren Müze, 1972 yılında bugünkü binasına taşınmıştır.

Antalya Müzesi 1988 yılında “Avrupa Konseyi Özel Ödülü”nü almıştır.

Antalya Müzesi 13 adet sergi salonu ile bahçe sergilemesinden oluşmaktadır. Müze Koleksiyonundaki Arkeolojik eserlerin çoğu yerli-yabancı bilim adamlarının bölgede yaptıkları periyodik kazılardan elde edilmiş, Etnografik eserler ise müze uzmanlarınca bölgeden toplanmıştır.

Sergileme, yalnız Anadolu değil Yakın Doğu Paleolitiği için de büyük önem taşıyan Karain Mağarası buluntularıyla başlayıp, Bademağacı, Karataş Semayük, Bayındır Tümülüsleri, Hacımusalar, Limyra, Patara, Xanthos, Arykanda, St.Nicholas Kilisesi, Perge ve Müze kurtarma kazılarından elde edilen buluntularla devam eden ve bölgenin yakın geçmiş kültürünü yansıtan en güzel örneklerle günümüze dek süregelen kronolojik bir düzende gerçekleştirilmiştir.

Müzenin en ilginç köşelerinden bazıları; Prehistorya salonundaki küp mezar, Kazılar salonunun orta vitrinini süsleyen Elmalı-Bayındır Tümülüslerinden elde edilen İ.Ö.7.yy buluntuları, İmparatorlar salonundaki siyah beyaz mermerden yapılmış dansöz heykeli, yeni binanın alt katında Patara oygu mezarlarına ait bir örnek ile yine aynı binanın üst katında sergilenen Sikke ve Korydella defineleridir. Ayrıca Aspendos çinileri, Selçuklu Kuran-ı Kerim’i, eski hattatlarımızın elinden çıkmış hilye, naat, icâzet ve katığ gibi yazı levhaları, tekke malzemeleri tartı aletleri, bölgenin köylerinde dokunan Döşemealtı halılarından örnekler ile 15.yy’la ait bir Uşak halısı Etnografya bölümünün en ilginç eserlerindendir Yine bu salonların bir bölümünde Yörük yaşamından kesitler verilmekte, bir bölümünde ise mütevazı bir Antalya evinin oturma ve yatak odası ile banyosunun rekonstrüksiyonları yer almaktadır.

Teşhir alanları, Müzenin kurucusu Süleyman Fikri Erten’in daktilosu, hesap makinesi ve müzenin ilk mühürünün yer aldığı bir anı vitrini ile sona erer.

Antalya Müzesi Salonları
Doğa Tarihi Ve Prehistorya Salonu
Bu salonda I.Jeolojik zamandan IV. jeolojik zamanın sonuna kadar çeşitli canlılara ait fosillerin yanı sıra Alt Paleolitik, Neolitik Kalkolitik ve İlk Tunç dönemlerine ait Karain, Hacılar, Bademağacı, Karataş-Semayük kazılarından elde edilen eserler sergilenmektedir.

Seramik Salonu
Geometrik Çağ’dan (İÖ 10.yy) Bizans Çağı’na (İS 13.yy) kadar seramiğin kronolojik sırayla aşama aşama gelişimi sergilenir. Hepsi bölgedeki değişik kazılardan gelmiştir.

Bölge Kazıları Salonu
Müzenin sorumluluk alanındaki 26 farklı kazıdan gelen yeni buluntular sergilenmektedir. Bu kazıların bazıları üniversiteler ve farklı birimler tarafından Müzenin denetiminde yapılmıştır.

İmparatorlar Salonu
İS ikinci ve üçüncü yüzyılın en ünlü Roma imparatorlarının, Traian, Hadrian, ve Septimius Severus’a ait heykeller bulunmaktadır. Hepsi Perge kazılarının farklı sezonlarında bulunmuştur. Bu görkemli heykellerinin Perge atölyelerinin özel üretimi olduğu bilinmektedir.

Tanrılar Salonu
Bu salonda sergilenen heykellerin hepsi Perge kazılarından bulunmuş olup Helenistik döneme ait orijinallerinin İ.S. 2.ve 3. yüzyıllarda yapılan kopyalarıdır.

Mozaik Salonu
Mozaiklerin en etkileyicilerinden biri Pamfilya Seleukeiası’nın agorasında bulunmuş olan “Filozoflar Mozaiği” dir. Bordürlerde antik dönem ünlü matematikçileri, hatipleri ve filozofları resmedilmiştir.

Mermer Portreler Salonu
Bu salonda sergilenen kadın ve erkek başları İS 2. yüzyıl Roma Dönemine ait olup bazıları idealize edilmiş, bazıları da kişisel karakterleri ön plana çıkarılmış olarak betimlenmişlerdir.

Perge Tiyatrosu Salonu
Bu salondaki bütün eserler Perge Tiyatrosu sahne binasının önünde ortaya çıkarılmıştır. Buluntular, bir deprem sonucunda çöken sahne binasının altında tamamen kırılmış olarak bulunmuştur. İki yıl süren restorasyon çalışmalarından sonra Müzede sergilenmektedirler.

Lahitler Salonu
Bu salonun giriş bölümünde, çoğu Perge nekropolünden getirilmiş farklı tiplerdeki lahitleri görmek mümkündür. Bunlar Perge atölyelerinde, Prokennessos ve Dokimeion mermerlerinden, yerel olarak üretilmiştir. Hepsi İS 2. ve 3. yüzyıllara tarihlenirler. İkinci bölümde Patara toprak altı oyugu mezarlarına ait bir örnek sergilenmektedir. Yine bu bölümde Patara ve Limyra’da bulunmuş lahit ve mezar anıtlarına ait parçalar ile çeşitli ören yerlerine ait steller, yazıtlar vb. eserler görülebilir.

Sualtı-Küçük Buluntu – İkona - Sikke Salonu
Bu salonda sikke basım tekniği ile başlayan sikke sergilemesi bölgesel şehir sikkeleri ile Arkaik, Klasik, Helenistik, Roma, Bizans, Avrupa, Beylik, Osmanlı dönemi olmak üzere kronolojik bir düzende sergilenmektedir. Salondaki diğer vitrinlerde sualtı eserleri, heykelcikler, takılar, defineler ve bullalar yer almaktadır. Yine 19.yy la ait ikonalar ile Aziz Nicholas’a ait birkaç kemiğin sergilendiği vitrin salonun ilginç köşelerini oluşturmaktadır.
 Etnografya Müzesi
19. Yüzyıla tarihlenen iki konakta teşhir edilecek Antalya Etnografya Müzesi, Antalya İli, Muratpaşa İlçesi, Kaleiçi Kentsel ve III. Derece Arkeolojik Sit alanı içerisinde yer almaktadır.

Yapılar, eğimli bir alanda farklı kotlarda yer almaktadır.  Alt ve Üst Konak olmak üzere iki ayrı konseptin oluşturulduğu binalarda,  Osmanlı Dönemi mimari özellikleri karşımıza çıkmaktadır.

Bir no’lu konakta Türk-İslam Eserleri, iki no’lu konakta ise Antalya’nın Osmanlı dönemi ev yaşamını yansıtan oda düzenlemeleri ile aynı dönemde kullanılan eşyalar ve mimari parçalar teşhir edilmektedir.

Alt kotta kalan ve Türk İslam Eserleri konseptli bir no’lu konağın ilk katında Selçuklu Döneminde kışlık saray haline getirilen Aspendos Tiyatrosu’ndan gelen Selçuklu çini kaplama parçaları ve Osmanlı Dönemi çinileri; 16.yy- 20.yy arası İznik-Kütahya ve Çanakkale üretimi Osmanlı seramikleri, camdan yapılmış gaz lambaları ile laledanlar, güldanlar, şerbetlikler sergilenmektedir. Aynı katta Kaleiçi’nde gerçekleştirilen kazılarda ele geçen objelerin sergilendiği bölüm de yer almaktadır.

İkinci katta Osmanlı dönemi silahlarından, ok, yay, zıhgir, kılıç, kapsüllü ve çakmaklı tabanca ve tüfekler, barutluk ve yağdanlıklar ile madalya ve nişanlar, mühürler, hamaylı, vefk, köstekli saatlerden oluşan teşhir yer almaktadır. Bu katın duvarlarını hilye ve icazet gibi hat sanatının örnekleri süslemektedir. Aynı katta yer alan Dinler Odası’nda Teke Sancağı Mütesellimi Hacı Osmanzade Hacı Muhammed Ağa’nın vakfına ait Tekelioğlu Kur’an–ı Kerim’i özgün yerel bir eser olarak karşımıza çıkmaktadır. Aynı odada Osmanlı Dönemi Kaleiçi tebaası içinde var olan farklı dine mensup insanların kutsal kitapları İncil ve Tevrat’ta yer almaktadır.

Bir no’lu konaktan daha yüksek kotta bulunan ikinci konağa, bahçe merdivenlerinden çıkılarak geçiş yapılmaktadır. Her iki konakta bir cepheleri ile sokağa bakarken bir cepheleri ile bahçeye açılmaktadırlar.

İkinci Konağın birinci katında Osmanlı Dönemi ahşap tavan, kapı, pencere kanatları, kapı tokmakları ve anahtarları;  heybe, çuval, iğlik kilim gibi dokuma örnekleri ile yöresel müzik aletleri teşhiri yer almaktadır. Ayrıca bölgenin özgün Döşemealtı Halısı dokuma tezgâhı ve halı örnekleri ile Osmanlı Dönemi küçük bir Antalya Mutfağı canlandırması yine bu katta bulunmaktadır.

Konağın ikinci katında,  Osmanlı dönemi Kaleiçi ev yaşamını canlandıran misafirlerin ağırlandığı başoda,  hane halkının gün içinde ihtiyaçları doğrultusunda yemek -oturma odası olarak şekillendirilen mütevazı oturma odası, yatak odası, banyo yer almaktadır. Bu katta Osmanlı Dönemini yansıtan giyim örnekleri ve kahve kültürü teşhiri de bulunmaktadır.

Bahçe teşhirinde 13. yüzyıla ait Selçuklu Burç Kitabesi ile fetih kitabeleri özgün eserler olarak karşımıza çıkmaktadır.  Diğer bahçe eserlerini, Osmanlı Dönemi kitabeleri mezar taşları top ve gülleler oluşturmaktadır.
Antalya Atatürk Evi ve Müzesi
1930 yılı Mart ayının başlarında Atatürk İzmir'deydi. Havalar soğuk gidiyordu. Antalya'nın ılık ikliminde bir hafta dinlenmeyi düşündü. 4 Mart 1930 günü, İzmir’den Aydın treni ile hareket eden Atatürk, 5 Mart 1930’da Aydın’a geldi. Aynı gün akşam Denizli’ye hareket eden Mustafa Kemal Isparta, Burdur ve ardından 6 Mart 1930 günü öğleden sonra,16.00’da Antalya’ya geldi.

Atatürk’ün geleceği haberi kentte büyük sevinç yaratmıştı. Sokaklar aydınlatılmış temizlenmiş birçok yere zafer takları kurulmuştu. Kepez'den şehre kadar halk, yolun iki yanını doldurmuştu. Mustafa Kemal Atatürk’ü taşıyan otomobil durduğunda “Hoş geldin. Sefalar getirdin. Yaşa, Varol Gazi” sesleri kapladı. Ata’larına çok şey borçlu olan halk onu yakından görmenin sevincini heyecanını yaşıyordu. Yeni Kapı’da Valiliğe ait iki katlı köşk Ata’nın ikametine ayrılmış ve halk köşkü elbirliği ile baştanbaşa sade ama temiz eşyalarla donatılmıştı. Karşılama töreni bittiğinde köşke geçildi. Köşkün önünde biriken halkın bitmeyen sevgi gösterileri nedeniyle, Atatürk balkona çıkarak halkı bir kez daha selamladı.

Akşam onuruna verilen akşam yemeği sırasında Türk Ocağının düzenlediği gösterileri izledi. 07 Mart 1930 Cuma günü tüm ilçe ve köylerden Gazi’yi görmek, saygılarını sunmak için gelen heyetler köşkün etrafını doldurmuştu. Köşkü balkonundan Antalyalılara kısa bir konuşma yaptı. Akşam üzeri şehirde otomobil ile bir gezinti yapıldı ve Tophane yolu ile buz fabrikası ve Türk Ocağı’na gitti. Ocak kütüphanesi, sinema ve diğer salonları gezerek, ocak reisinden durumları ile ilgili bilgiler aldı.

08 Mart Cumartesi günü Arap suyunda pirinç ziraatı yapılan Mursi çiftliğine gidildi. O tarihte henüz Konyaaltında yol olmadığı için buraya Rüstemiye Gemisi ile gidilmişti. Ata’mızın yanında, Dahiliye Vekili Şükrü Kaya, Ordu Müfettişi Fahrettin Paşa, Vali Faiz Bey ve mebuslar bulunuyordu. Burada öğle yemeği yenildi. Ardından Gazi ve yanındakiler vapur ile Antalya sahillerini gezdi ve özellikle büyük şelaleyi gördüler.

Daha sonra karadan bugünkü Lara yolu üzerinde Rumkuş mevkiine gidildi. Atatürk oradan denizi, karşı sahilleri, karla örtülü Beydağları’nı uzun uzun seyretti ve “Hiç şüphesiz ki Antalya dünyanın en güzel yeridir” demekten kendini alamadı. Bulunduğu yerin adını yanındakilere sorduğunda “Rumkuş” olduğunu öğrenince Türk topraklarında Türkçe adın olması gerektiğini söyleyerek adının “Erenkuş” olarak değiştirilmesini istedi.

09 Mart Pazar günü öğleye doğru tarihe ve eski eserlere son derece önem veren Atatürk Serik, Büyükbelkıs Köyün’deki Aspendos Antik Tiyatrosunu görmeye gitti. Serik ve Belkıs’ta toplanan halkın sevgi gösterileri arasında Aspendos’a ulaşıldı. Tiyatronun önüne Yörük çadırı kurulmuş, her taraf bayraklarla donatılmıştı. Tiyatro, Antalya Müzesi Müdürü Süleyman Fikri Bey’in rehberliğinde gezildi. Atatürk tiyatronun dünyadaki benzerleriyle karşılaştırmasını yaparken Sanat Tarihi ve Arkeoloji alanında sahip olduğu engin bilgilerini ortaya koyuyordu. Aspendos Tiyatrosunun derhal onarılarak ziyarete açılması için direktifler verdi. Dönüşte yol üzerinde bulunan Osman Ağa’nın narenciye bahçesini gezdi, çalışmaları yakından izledi ve bu çalışmalar Atatürk tarafından takdirle karşılandı. Akşam Yeni Kapı’da halk Ata’mızın onuruna oyunlar oynadı, türküler söyledi.

10 Mart Pazartesi gününü Atatürk, köşkte, Antalya Müzesin’den getirilen birkaç el yazması tarih kitabını ve Kuran-ı Kerimi incelemekle geçirdi. 11 Mart Salı günü Atatürk deniz yoluyla devam edeceği yurt gezisine, program değişikliği nedeniyle son vererek, Burdur üzerinden kara yoluyla dönüş hazırlığına başlanıldı ve 12 Mart’da Gazi yanındaki heyetle birlikte Ankara’ya uğurlandı. Yapılan uğurlama töreninde Atatürk, Antalya’ya tekrar geleceğine söz verdi.

Atatürk’ün Antalya’yı ikinci ziyareti 26 Ocak 1931 tarihinde başladığı yurt gezisinin bir parçası dâhilinde geçekleşmiştir. Seyahati, 1929 dünya buhranı ve Serbest Cumhuriyet Fıkrasının kapatılması sonuçlarını uzman bir heyet ile yerinde tetkik etmek ve yapılması gereken işleri tespit edilmek üzere yapılmıştı. Bu amaçla 8 Şubat 1931 de Ege Vapuru ile İzmir’den Antalya’ya yola çıktı. Ege Vapuru 10 Şubat 1931’de sabah Antalya’ya geldi. Öğleden sonra deniz motoru ile iskeleye çıkan Atatürk buradan alay karargâhına giderek askeri birlikleri teftiş etti. Alaydan hükümet konağına geçerek Vali beyden mahalli işler hakkında bilgi aldı. Daha sonra, Belediye ve Cumhuriyet Halk Fıkrasını ziyaret ederek, memleket işleri üzerinde uzun uzun görüşüldü. Cumhuriyet Halk Fırkasında ise memleketin iktisadi durumu üzerine konuşuldu. Vali beyden mahalli işler hakkında bilgi aldı. Atatürk bu sohbet sırasında esaslı bir zirai kredi ve satış kooperatifinin teşkilinin önemini ve örgütlenmesi gerektiğini belirtti. . Aynı gün akşamüzeri vapura dönerek, Silifke’ye doğru gitmek için Ege Vapuru ile hareket etti.

Ata’mızın Antalya’ya üçüncü gelişleri 18 Şubat 1935 tarihindedir.. İstanbul’dan Ege Vapuru ile hareket eden Mustafa Kemal Atatürk, 16 Şubat 1935 tarihinde Çeşme önlerinde Zafer torpidosuna geçti. Aynı torpido ile Alanya’ya doğru hareket etti. Zafer torpidosunu Adatepe torpidosu takip ediyordu. 18 Şubat 1935’de sabah Zafer torpidosu ile Alanya’ya girdi. Burada üç saat kadar kaldıktan sonra öğleye doğru Antalya’ya geldi. Gazi’yi iskelede Kazım Özalp, Vali Saip Örge, Belediye başkanı, Antalya milletvekilleri okullar ve binlerce Antalyalı karşıladı. Kendi için hazırlanan faytona binerek, önce tophaneye, daha sonra kendisine ayrılan köşke gitti. Akşamüzeri çok beğendiği ve adını kendisinin koyduğu Erenkuş’a giderek Antalya’nın doğal güzelliklerini bir kez daha seyretti. O gece onuruna fener alayı düzenlendi. Büyük kurtarıcı ile beraber olan halk heyecanlı ve sevinçliydi. Eresi gün Afet Hanım ve beraberindeki heyetle halkın sevgi ve sıcak gösterileriyle Ege vapuru ile Antalya’dan ayrıldı. 1938 yılında tekrar Antalya’yı gelmek istedi ise de sağlık durumu iyi olmadığı için bu geziyi gerçekleştiremedi.

Atatürk’ün Antalya’yı ziyaretleri Antalyalılar için çok büyük önem taşıması nedeniyle her yıl 06 Mart’ da onun anısına törenler yapılmaktadır. Cumhuriyetin ilk yıllarında Valiliğe ait olan ve Antalya’yı ziyaretlerinde Atatürk’e tahsis edilmiş olan köşk, Atatürk Müzesi yapılmak ve onun anılarını yaşatmak üzere 1984 yılında Kültür Bakanlığına tahsis edilmiştir. Şehrin yeni imar planı uygulaması sırasında caddede kaldığı için yıkılmış ve yıkılan binanın aynısı Kepez Elektrik şirketi tarafından biraz geri çekilerek yeniden yaptırılmıştır. Dikdörtgen planlı, iki katlı, iki cepheli, üzeri kiremit örtülü kırma çatılı taş- tuğla duvarlı olan bina 1986 yılından beri Atatürk Evi ve Müzesi olarak hizmet vermektedir.

Müzede alt katta; Atatürk’ün Antalya’ya gelişleri ile ilgili gazete kupürleri ve resimlerin yer aldığı resim sergisi, Atatürk ve Antalya konulu belgeselin izlenebileceği Barkovizyon odası, büro ile girişteki holde yemek odası, Üst katta ise; yatak odası, iki adet çalışma odası, Atatürk’ün şahsi eşyalarının sergilendiği Müze Odası adı verilen bölüm ile Cumhuriyetin Kuruluşundan günümüze kadar basılan madeni ve kağıt paralar ile pular ve hatıra paraların sergilendiği ayrı bir bölüm daha yer almaktadır.
Aziz (St.) Nikolaos Anıt Müzesi
Kilisesi’nin ilk yapı dönemi kesin olarak bilinmemekle birlikte tarihi ve mimari verilere dayanarak 6. yüzyılda yapılmış bazilika olduğu kabul edilir.

Kilisenin 8. yüzyılda hasar görmesi ardından, 9. veya 10. yüzyılda kubbeli bazilika planında yeniden inşa edilir. Bu dönemden sonra Aziz Nikolaos Kilisesi pek çok onarım ve ek yapı dönemi geçirmiştir. 11. yüzyılda iç narteks duvar resimleriyle donatılmıştır. Bu resimler, Bizans resim sanatı gelişiminde dönemin üslup özelliklerini yansıtan önemli “konsil” (imparator ve piskoposların katılımıyla dini kararların alındığı dinsel toplantı) sahnelerini içermektedir.

Myra, Ortaçağ’da deniz yoluyla Kudüs’e giden hacıların uğradıkları bir liman, Aziz Nikolaos kilisesi inançlıların hac yerlerinden biri olmuştur.

12. yüzyıl sonlarında doğal afet sonucu Myros Çayı’nın yatağı değişmiş ve kuzeyden çamurlu sel sularının gelmesiyle Myra kenti, kilise ve kuzeydeki ek yapılar alüvyon toprakla dolmuştur.

Kilise19. yüzyılda önemini korumaya devam etmiştir; Rus çarı I. Nikolai’nin himayelerinde 1862-63 yıllarında kilisedeki kazı ve onarım çalışmaları sırasında günümüze gelen yeni bir çan kulesi yapıya eklenmiştir.
Demre Müzesi
Genel Bilgiler

Antalya İli Demre İlçesinde, Demre Müzesi Müdürlüğü Bakanlar Kurulu'nun 24.05.2011 tarih ve 2011/1915 sayılı kararı ile kurulmuş ve Müdürlük 2014 yılı Kasım ayında faaliyetine başlamıştır. Demre Müzesi Müdürlüğü'nün görev ve sorumluluk sahasını Demre ve Kaş İlçeleri oluşturur.

Likya Uygarlıkları Müzesi
Kültür ve Turizm Bakanlığı, Kültür Varlıkları ve Müzeler Genel Müdürlüğü'nün "Andriake Ören yeri Ziyaretçi Karşılama Merkezi ve Gezi Güzergahı Düzenleme Projesi" 2012-2014 yıllarında Andriake Liman Kenti güney yerleşimindeyer alan agora / plakoma, sarnıç, granarium yapısı (Likya Uygarlıkları Müzesi), hamamlar, kiliseler, sinagog vb. liman yapıları ile onurlandırma anıtlarının restorasyonu tamamlanarak 2015 yılı Haziran ayında açılmıştır.

Gezi yolunda son nokta M.S. II. yy.da yapılmış (Tahıl Ambarı, Horrea Hadriani - İmparatorluk Silosu) Granarium yapısıdır. Bu yapı günümüze kadar sağlam ayakta kalabilmiş niteliği nedeniyle Kültür ve Turizm Bakanlığı, tarafından Likya Bölgesine ait eserler ile Likya Uygarlığının tanıtımının yapıldığı Likya Uygarlıkları Müzesi olarak düzenlenmiştir.

Müzenin içinde bulunduğu Andriake kentinin M.S. 7. yy'a kadar işlevselliğini koruyan limanı bugün bataklık haline gelmiş ve deniz ile ulaşımı kesilmiş durumdadır. Ticari gemiler için korunaklı bir liman olmasının yanı sıra lojistik destek sağlayan tesisleri ile gemicilerin vazgeçilmez uğrak noktası olan Andriake'nin bugün kullanılmayan rıhtımında, içinde amphoralarla zeytin yağı, şarap gibi sıvı malzemenin taşınmasını gösteren Antik Dönem Ticaret Gemisi canlandırması yer alır.
Elmalı Müzesi
Genel Bilgiler

Antalya'nın 111 km. güneybatısında yer alan Elmalı ve çevresi kendine has stratejik ve coğrafi konumu ile Neolitik dönemden günümüze dek, kesintisiz olarak pek çok uygarlığın gelişmesine sahne olmuştur. Bölgede yapılan arkeolojik araştırmalar ve kazılar sonucu ortaya çıkarılmış olan yerleşim yerleri, mezarlar, mimari bulgular ve buluntular bölgede oldukça yüksek ve farklı kültürlerin varlığına işaret etmektedir. Türkiye’nin arkeolojik ve tarihi müzeleri arasında önemli bir yere sahip olan Antalya Elmalı Müzesi'nde bölgenin tarihini aydınlatan çok önemli arkeolojik eserler sergilenmektedir.

Antalya Elmalı Müzesi, Gündoğan Mahallesi, İbrahim Elmalılı caddesi üzerinde bulunan Eski Hükümet Konağı'nda kurulmuştur. Yapıldığı 1941 yılından 1987 yılına kadar ilçenin Hükümet Konağı, daha sonra Vergi Dairesi ve bir bölümü Öğretmen Evi görevini yapmış olan bu yapının içerisinde müze ihtiyaçlarına uygun biçimde değişiklik yapılarak, üçü zemin, sekizi birinci katta olmak üzere on bir adet teşhir salonu oluşturulmuştur. Teşhir tanzim çalışmaları Antalya Müzesi Müdürlüğü'ne bağlı olarak 2011 yılı başında tamamlanan müze, 2011/1655 sayılı Bakanlar Kurulu Kararı ile Bakanlığımız taşra teşkilatına bağlı olarak 13.06.2011 tarihinden itibaren ziyarete açılmıştır. Müze açık hava galerisi olan bir bahçeye de sahiptir.

Antalya Elmalı Müzesi 2400 m² yüzölçümlü ikisi normal biri bodrum katı olan 3 katlı bir yapıdır. Girişte Danışmanında yer aldığı bir salon, sağ yanda idari mekânlar ve konferans salonu yer alır.

Girişe göre sol yandaki I numaralı salonda yer alan 8 vitrindeki sergileme geç kalkolitik döneme ait bağbaşı eserleri ile başlatılmış, Karataş- Semayük’ün İlk Tunç dönemi eserleriyle devam ettirilmiştir. Dönemin yaşam biçimini yansıtan çeşitli buluntular tipolojik ve işlevsel bir düzenleme çerçevesinde ziyaretçiye sunulmaktadır. II numaralı salonda yine aynı dönemlere ait mezar ve depolama kaplarından seçilmiş örnekler sergilenmektedir. III numaralı salonda, Karataş-Semayük mezarlık alanında bulunmuş olan 3 adet küp mezarı, özgün konumlarda, içlerindeki iskeletler ve ölü hediyeleri ile birlikte çarpıcı bir atmosfer içinde görmek mümkündür.

Birinci katın sağ yanında yer alan I no lu teşhir salonunda Hacımusalar Höyük ve Karaçakır kazılarında bulunan eserler kronolojik bir düzen çerçevesinde ziyaretçilere sunulmaktadır. Diğer vitrinlerde, KaraburunI, Kızılbel ve Bayındır Tümülüs kazılarından elde edilen bazı buluntular sergilenmekte, bilgi panolarında, Antalya Müzesi'nde teşhir edilmekte olan eserlere de yer verilerek, Tümülüslerin bir bütün halinde tanıtılmaları sağlanmaktadır. II numaralı salonda, bölgede oldukça rağbet gören yerel tanrılardan Kakasboşs, 12 Tanrılar, Helena ve Dioskurlar'ın betimlenmiş olduğu adak stelleri ile bazı yazıtlı taşlara ait örnekler sergilenmektedir. III numaralı salonda Likya şehir sikkeleri ile Roma İmp. Sikkeleri kronolojik bir düzen içinde sergilenmiş, bölgede sikke basan kentlerle ilgili bilgiler verilmiştir. Duvar panolarında sikke basım tekniği ile ilgili bilgi verilirken sikke tarihçesi, fotoğraflarla da desteklenerek kronolojik bir düzen içerisinde verilmeye çalışılmıştır.

Birinci katın sol kanadında yer alan V numaralı salonda "Yüzyılın Definesi "olarak da anılan 5. yüzyıl Elmalı Definesi'ne ait imitasyon örnekler çarpıcı bir atmosfer içinde sergilenmektedir. Bilgilendirme panolarında definenin bulunuşu, kaçırılışı ve topraklarımıza dönüşü ile ilgili öyküye yer verilirken sikkeler hakkında ayrıntılı bilgi de verilmektedir. Arykanda kazılarında gün ışığına çıkarılmış eserlerin sergilendiği VI numaralı salonda Roma ve Bizans dönemlerine ait ev sunakları, adak stelleri lahit ve heykel parçaları, pişmiş topraktan günlük kullanım kapları, dokuma, takı ve tıbbi aletlerden seçilmiş örnekler bulunmaktadır. Yine aynı salonda bölgenin yerel tanrılarına ait adak taşlarına da yer verilmiş ve bu konuda kısa bir bilgi verilmiştir.. VII numaralı salonda Elmalı çevresinde bulunmuş Roma ve Bizans dönemlerine ait mimari parçalar ve yekpare taştan oyulmuş ilginç bir vaftiz teknesi sergilenmektedir. Birinci katın IV ve VIII numaralı salonlarında, kendi orijinal ölçülerinde rekonstrüksiyonu yapılmış olan Karaburun ve Kızılbel Mezar odaları, duvarlarının renkli resimleri ile ziyaretçilere sunulmaktadır. Salon girişlerinde, mezarların bulunuşu restorasyon çalışmaları, tarihleri ve duvar resimlerinin ikonografisi hakkında geniş açıklamalar bulunan bilgi panoları yer almaktadır. Müzenin 4000 m²’lik açık teşhir alanında bölgede bulunmuş lahitler, yazıtlar, mimari parçalar, sunaklar, stellerden bazı örnekler tipolojik bir düzen çerçevesinde teşhir edilmektedir.Ayrıca bölgede artık yok olmaya yüz tutan anıtsal arı serenlerinde bir örnek Yukarı Söğle Köyünden alınarak bahçenin bir köşesine kurulmuştur.
Mevlevihane Hamamı
Yivli Minare Camisinin çevresindeki farklı zaman aralıklarında inşa edilmiş yapılardan birisi olan hamam, Mevlevihane’nin bir parçası olarak değerlendirildiğinden Mevlevihane Hamamı veya Yivli Minare Hamamı, Yivli Minare Külliyesi Hamamı gibi isimlerle de anılmaktadır. Doğu cephesinde kare formlu küçük bir pencere ile cephenin kuzeyinde alt seviyede bir kitâbe vardır. Bu kitabe, Selçuklu Sultanı I. Alâeddin Keykûbat dönemine aittir. Ortasına açılmış bir delikten kitabenin sonradan bir çeşmede ayna taşı olarak kullanıldığı anlaşılmaktadır. Hamamın su deposu kitâbenin bulunduğu yerin arkasındadır.

Hamamın planı, boyutları ve konumu ile kalabalık gruplara hizmet vermekten ziyade özel kullanıma uygun olarak tasarlandığı düşünülmektedir. 13. yüzyılın ilk çeyreğinde “Saray Hamamı” olarak inşa edildiği yönünde görüşler bulunmakla birlikte,  Osmanlı devrinde 16. yüzyılın başlarından itibaren Mevlevihane hamamı olarak fonksiyon gördüğü bilinmektedir.
Antalya Mevlevihanesi
Yivli Minarenin ve Yivli Minare Camii’nin bulunduğu bölgedeki yapılar topluluğu içinde yüksekçe bir teras üzerinde inşa edilmiş olan Mevlevihâne, 13.45 x 22.32 metre ölçüsünde dikdörtgen formlu iki katlı kâgir bir yapıdır. Mevlevihane Hamamı, Zincirkıran Mehmet Bey ve Nigar Hatun Türbelerinden oluşan, yapı kompleksi içerisinde yer almaktadır.

İnşa kitabesi olmayan binanın yapım tarihi kesin olarak bilinememektedir. Selçuklu döneminde saray müştemilatı içinde kullanılmış olduğu düşünülen yapının bazı kaynaklara göre Mevlevihane veya tarikat binası olarak inşa edildiği söylenmekte ise de 19.yüzyıla ait bir kaynakta  “Sultan Korkud-Alâeddin Zaviyesi” için “sahibu-l hayrat ve l-hasenat” denmek suretiyle Mevlevihane’nin bânisi ve vâkıfı olarak Sultan Korkud’a atıfta bulunulmuştur.

Söz konusu yapının 16.yüzyılın başlarından itibaren Osmanlı Devrinde Mevlevihane olarak fonksiyon gördüğü anlaşılmaktadır. Nitekim 17. yüzyılda Evliya Çelebi burayı gördüğünde Mevlevihane ile hamamın işler vaziyette olduğunu Seyahatnamesinde anlatır. Yapının kuzey cephesi Antalya şehrini kuşatan sur duvarlarına dayanmaktadır. Doğu cephesinde yer alan kitabede “Hüsam Zade Mehmed Bey”in “türbeyi cennet gibi yaptı” ‘ğından bahsedilen dizeler vardır.

Çok sayıda onarım geçirmiş olan yapı 2018 yılında tamamlanan restorasyon çalışmaları ile Mevleviliğe dair canlandırmalar, bilgi panoları ve sergilenen eserler ile Antalya Mevlevihane Müzesi olarak düzenlenmiştir.

Güney cephedeki kapıdan girildiğinde ana mekânı örten kubbenin ortasında altıgen planlı yüksekçe bir aydınlık feneri, içeriye sağladığı ışıkla ferah bir ortam kazandırmaktadır. Ana mekânın kuzeydoğusunda bir, kuzeyinde iki, batısında üç adet beşik tonoz örtülü oda bulunur. Bu odaların Mevlevihânede kalan dervişler tarafından kullanıldığı düşünülmektedir. Mekânın doğusunda ise dikdörtgen planlı sivri beşik tonozla örtülü bir eyvan ortadaki kubbeli avluya açılmaktadır.

Eyvanın güney cephesinde bir mihrap bulunur. Bu mekânda yer alan üç vitrinde Mevlevilik ile ilgili eserler ve Mevlevi giysileri sergilenmektedir. Kuzey duvarda “Mutrıp Musikisi İcra Heyeti” bilgilendirmesi yer almaktadır.

Eyvanın kuzeyinde, eyvana ve kubbeli ana mekâna birer kapı ile bağlanan, batı duvarında bir ocak nişi yer aldığı mekânda Matbah-ı Şerif canlandırması yapılmıştır.

Kuzey yönünde birer kapıyla kubbeli ana mekâna bağlanan sivri beşik tonozla örtülü iki mekândan doğu yönündekinde Şeyh Odası canlandırması yapılmakta olup,  batı yönündeki mekânda Mevlevihane ile ilgili interaktif tanıtım yapılmaktadır. Ana mekâna (Semâ alanı) açılan batı yönünde bulunan iki odada bilgi panoları ile Mevleviliğin ve Hz. Mevlânâ’nın tanıtımı yapılmaktadır. Hz. Mevlânâ’nın tanıtımının yapıldığı odada Dünya Mevlevihaneleri, Mevlana’nın hayatı ve eserleri ile Mevlana’dan sonra gelen Çelebilere dair bilgiler yer alır. Ayrıca bu alandaki üç vitrinde buhurdanlar, alemler, şamdanlar, mum makasları ve Hz. Mevlana’nın eserlerinin tıpkı basımları sergilenmektedir.
Nigar Hatun Türbesi
Nigâr Hatun 1450-1503 yılları arasında yaşamış II. Bayezid’in oğlu Şehzade Korkud’un annesidir. Üslup olarak 15. yüzyıl Osmanlı Dönemi’nde yapılmış olabileceği anlaşılan türbe;  altıgen plan üzerinde prizma gövdeli olup, içten dilimli sivri kubbe, dıştan da kiremitlerle kaplı piramidal bir külah ile örtülüdür. Yapı, aralarında yer yer devşirme mermer parçalarının da kullanıldığı düzgün kesme ve moloz taş ile tuğla kullanılarak inşa edilmiştir. Kare tuğla döşeli iç mekânın ortasında, doğu-batı doğrultusunda yerleştirilmiş bir sanduka yer almaktadır.

Sandukanın baş ve ayakucu taşlarında üçer satırlık kitabe bulunmaktadır.

Başucundaki şahide;
1- Hâzâ kabru’l-merhûmeti el-mağfûreti (Bu kabir merhume, günahları bağışlanmış,)
2- Nigâr Hatûn binti Abdillâh vehbi (Abdullah kızı Nigar Hatun’a aittir ve o,)
3- Validetu’s Sultan Korkûd bin Bâyezîd Hân (Beyazid Hanın oğlu, Sultan Korkut’un annesidir.)

Ayakucundaki şahide;
1- Ve kad intekalet ilâ rahmeti’llâhi (Allah’ın rahmetine,)
2- Fî şehri Ramadân el- Mubârek
3- Min seneti semâniye ve tis’i mieh (980 yılı mübarek ayı Ramazan ayında kavuştu.)
Zincirkıran Mehmet Bey Türbesi
Mevlevihane’nin doğusunda yer alan türbenin kitabesinden yapının 1377 yılında (Teke Beyi) Mübarizeddin Mehmet Bey tarafından oğlu Ali için inşa ettirildiği anlaşılmaktadır. Sekizgen gövdeli içte kubbe dıştan sekizgen külahla örtülüdür. Profilli silmeler ile rozetler içinde bitkisel bezekli süslemelere sahiptir. Portal kütlesinin üzerinde saçak kornişine yakın seviyede yekpare taştan oyulmuş halka şekilli bezeme elemanının Türbenin banisi olan Mübarizeddin Mehmet Bey’in Antalya’nın 1373 yılında Lusignanlar’dan geri alınması sırasında liman zincirlerini kırarak gösterdiği başarı neticesinde kendisine verilen “Zincirkıran” lakabına gönderme olduğu düşünülmektedir. Türbede Mübarizeddin Mehmet Bey, Oğlu Ali ve Mevlevi Şeyhi Mustafa Dede Efendi’nin  (Antalya Mevlevihanesi Şeyhi) sandukaları bulunur.

Türbe binasının yapılan kazılarda etrafında açığa çıkarılan mezarlardan bu alanda bir hazirenin mevcudiyeti tespit edilmiştir. Antalya Müzesinde yapılan incelemeler sonrasında Etnoğrafya Bölümü envanterine kayıtlı olan,  geçmiş yıllarda bu civardan müzeye getirildiği tespit edilen mezar taşları ile bir hazire sergilemesi oluşturulmuştur.
 