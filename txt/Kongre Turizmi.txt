Kongre öncesi ve sonrası faaliyet çeşitliliği bakımından en uygun illerimizden biri olan Antalya; doğal, tarihi ve kültürel zenginliklerinin yanı sıra, ılıman iklim yapısı, ulaşım olanakları, altyapı, tesis ve hizmet kalitesi, alanında eğitimli ve nitelikli iş gücü, yıllar içinde gelişen organizasyon tecrübesi ve 400 bine yaklaşan koltuk kapasitesi ile tıpkı sağlık ve spor turizminde olduğu gibi, kongre turizminde de öne çıkan bir destinasyondur. 

Antalya'da kongre turizmi potansiyelini ulusal ve uluslararası platformlarda tanıtmak, kongre organizasyonu yapan kuruluşlarla iletişim kurarak bilgi akışı gerçekleştirmek ve kongre turizminin bölgesel gelişiminde gerekli olan profesyonel organizasyonu sağlamak amacıyla, 1996 yılında Antalya Tanıtım Vakfı (ATAV) bünyesinde kurulan Antalya Kongre Bürosu (ACB), ilimizde kongre turizminin gelişmesi ve yaygınlaşması adına atılan önemli adımlardan biri olmuştur. Kongre ve teşvik turizmiyle ilgilenen tüm profesyonel kuruluşların üyeliğine açık olan Büro, 1998 yılından bu yana ATAV'ın alt kuruluşlarından biri olarak aktif biçimde hizmet vermeye ve bu alanda önemli katkılar sağlamaya devam etmektedir. 

Antalya'da gerçekleştirilen EXPO 2016 bünyesinde inşa edilip hizmete kazandırılan EXPO 2016 Antalya Kongre Merkezi, 5000 kişilik ana salon kapasitesiyle ülkemiz ve Avrupa'nın en büyük kongre merkezi olup; il genelinde kongre, fuar ve sergi merkezleri ve 5 yıldızlı konaklama tesisleri bünyesindeki donanımlı salonlarla birlikte 200 bine yaklaşan koltuk kapasitesi, Antalya'nın kongre ve toplantı turizmi açısından sahip olduğu potansiyele işaret eden önemli bir göstergedir. 

Ülkemizde ulusal ve uluslararası ölçekte gerçekleştirilen kongre, sempozyum, toplantı vb. etkinlikler bakımından İstanbul'un ardından ikinci sırada yer alan Antalya, 2014 ve 2015 yıllarında, aralarında Uluslararası Kongre ve Konferans Şirketleri Birliği (ICCA) 53. Genel Kurulu, NATO Dışişleri Bakanları Toplantısı, B20 ve G20 Zirveleri’nin de yer aldığı, oldukça önemli etkinliklerin ev sahipliğini başarıyla gerçekleştirmiştir. Özellikle, ICCA 53. Genel Kurulu vesilesiyle Antalya'ya gelen kongre turizminin dünya çapındaki profesyonelleri, kenti ve kentte bulunan tesisleri gezerek Antalya'nın kongre turizmi açısından sunduğu olanakları ve hizmet kalitesini yakından görme fırsatı bulmuşlardır. 

Turizm faaliyetlerinin 12 aya yayılmasında olduğu kadar, sağladığı yüksek gelir bakımından da önemli bir turizm türü olan kongre turizmi, Antalya'da gerçekleştirilen kongre, sempozyum, toplantı vb. etkinlikler bağlamında, ilimizde sürdürülen ya da güçlü potansiyeli bulunan diğer turizm faaliyetlerinin geliştirilerek yaygınlaşmasına da katkıda bulunmaktadır. Türkiye'nin en büyük MICE (toplantı, bayi toplantısı, kongre, sergi) operatörlerinden olan Inventum Global ile Hindistan Etkinlik ve Eğlence Yönetimi Birliği (EEMA)'nin büyük bir ortaklığa imza atması sonrası Antalya'da gerçekleştirilen Inventum Global Workshop 2017; Hindistan, Rusya, Ukrayna ve Türkiye'den düğün ve MICE sektörü temsilcilerini bir araya getirerek Antalya'nın Hint düğün organizasyonlarının yanı sıra, kongre, konferans, toplantı vb. etkinliklerin merkezi olması yolunda önemli bir katkı sağlamıştır.

2017 yılında T.C. Dışişleri Bakanlığı, 2018 ve 2019 yıllarında ise T.C. Cumhurbaşkanlığı himayelerinde Antalya’da düzenlenen HESTOUREX- Dünya Sağlık, Spor Turizmi Kongresi ve Fuarı, dünyanın dört bir yanından sağlık, spor ve alternatif turizm sektörü temsilcilerini bir araya getiren ve bu anlamda Türkiye’nin ilk ve tek platformu olma özelliği taşıyan bir diğer önemli organizasyondur. Düzenlendiği her üç yılda, gerek katılım gerekse yakalanan iş potansiyeli açısından önemli başarı elde edilen Fuar, Antalya ve Türkiye'nin sağlık, spor ve diğer alternatif  turizm faaliyetlerinde sahip olduğu potansiyelin tanıtılması ve bu alanda çok sayıda ticari işbirliği kurulması adına atılmış büyük bir adımdır.   

 