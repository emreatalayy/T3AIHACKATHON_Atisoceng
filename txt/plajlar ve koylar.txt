Konyaaltı Plajı:
Türkiye’nin en ünlü plajlarından birisi olarak ön plana çıkan Konyaaltı Plajı, yaklaşık 7 km sahil şeridi ile hizmet veriyor. Halk plajının yanı sıra, farklı işletmeler tarafından işletilen 30’dan fazla plajın olduğu Konyaaltı Plajı, bir kısmı ince kumlardan oluşsa da, genellikle ince çakıllı taşlarla kaplı bir kumsala sahiptir. Akdeniz’in masmavi kıyısını süsleyen plajda, gün boyu deniz keyfi yapabilmeniz için tüm imkanlar mevcut. Antalya’nın simgelerinden biri olan Konyaaltı Plajı’na, şehir merkezinin tüm noktalarından kolayca ulaşabilirsiniz.

Falez Plajları:
Antalya’nın doğa harikası falezlerinin, Akdeniz’in mavilikleri ile buluştuğu noktada bulunan beş farklı plajda sınırsız bir deniz keyfi yapabilirsiniz. Falez kıyı bandında bulunan İnciraltı Halk Plajı, Engelsiz Kafe Halk Plajı, Erdal İnönü Kent Parkı Halk Plajı, Erenkuş Halk Plajı ve Konserve Koyu Plajı, şehrin merkezini süsleyen huzurlu alanlar sunuyor. Muratpaşa Belediyesi tarafından işletilen plajlara, sahil bandından kolaylıkla ulaşabilirsiniz.

Mermerli Plajı:
Yüzlerce yıllık tarihi dokusu, Akdeniz’in masmavi dünyası ve Beydağları’nın görkemli görüntüsünü ayaklarınızın altında hissedeceğiniz Mermerli Plajı, benzersiz bir Akdeniz deneyimi sunuyor. Büyüleyici manzarası ile Antalya şehir merkezinin en özel noktalarından biri olan plaj, Kaleiçi Yat Limanı’nda bulunuyor. Akdeniz’in düşleri ısıtan güneşi ve berrak sularının arasında keyif dolu anlar yaşayabilirsiniz.

Ayışığı Plajı:
Çam, palmiye ve okaliptüs ağaçlarının, turkuaz rengi deniz ile buluştuğu Ayışığı Parkı, Kemer’in en güzel koylarından birinde kuruludur. 100 yıllık çam ve palmiye ağaçlarının arasında 300 m uzunluğundaki ince kumlu plaj, eşsiz bir doğanın tam merkezinde yer alıyor. Mavi bayraklı plajda yaz günlerinde farklı konseptte birçok etkinlik düzenleniyor.

Çıralı Plajı:
Kemer’e 28 km mesafede bulunan Çıralı, etkileyici doğal güzellikleri ve 3.5 km’lik plajı ile Akdeniz’in berrak denizinin keyfini sürebileceğiniz bir yer. Plaj boydan boya ince çakıl ve kumdan oluşuyor. Denize yakın kısımlar ince çakıllıyken, geride genişliği 50-100 m arasında olan kumluk alan var. Gözde tatil ve turizm merkezlerinden olan Olimpos ve Yanartaş’a yakınlığından dolayı sıklıkla ziyaret edilen yerlerden biri haline gelen Çıralı Plajı, bölgenin en popüler sahillerinden birisi. Çıralı Plajı’nın yakınlarında yiyecek ve içecek hizmeti veren birçok restoran, kafe ve bar bulabilirsiniz.

Tekirova Plajı:
Tekirova’nın yaklaşık 3.7 km’lik kumsalı oldukça uzun ve masmavi denizi ile hayran bırakacak niteliktedir. Mavi bayraklı plaj üzerinde denize sıfır otellerin kendi plajları bulunmakla birlikte halk plajı da mevcuttur. Tatilciler için keyifli imkanlar sunulan plajda, özellikle su sporları imkanlarını değerlendirerek, tatilinize adrenalin katabilirsiniz.

Kaputaş Plajı:
Bir doğa harikası olan Kaputaş Plajı, Kaş ile Kalkan arasındaki sahil yolu üzerindedir. Antalya’nın ve Türkiye’nin en güzel plajlarından biri olan Kaputaş, Kaş’a 20 km, Kalkan’a 7 km mesafede bulunuyor. Kendisiyle aynı adı taşıyan ve sarp kayalıklarla çevrili etkileyici bir koydaki Kaputaş Plajı, altın sarısı kumları ve turkuaz rengi denizi ile ziyaretçilerini adeta büyülüyor. Hemen yol kenarından başlayan 187 basamaktan inilerek ulaşılan büyüleyici plaj, mavi yolculuk teknelerinin de gözde yerleri arasında.

Çaltıcak Plajları:
Konyaaltı’nın Liman Mahallesi sınırları içerisinde yer alan ve şehrin dışında kalan Büyük Çaltıcak Plajı, 500 m sahil uzunluğu ile dikkat çekiyor. Büyük Çaltıcak Plajı’nın yaklaşık 2 kilometre batısında bulunan Küçük Çaltıcak Plajı’nın ise yaklaşık 300 m sahil uzunluğu bulunuyor. Her iki plaj da, Antalya’nın yüzme, piknik ve kamp amaçlı tercih edilen noktaları arasında yer alıyor.

Koru Plajı - Doğal Havuzlar:
Gazipaşa’nın Koru Mahallesinde bulunan Koru Plajı’nda denizin; kendi kendini filtre eden tek deniz olma özelliği fark yaratıyor. Toplamda üç doğal havuza sahip olan plajda, iki doğal havuz özellikle yeni yüzme öğrenenler için çok ideal bir fırsat sunuyor. Halk arasında kayalıklarına “Yalı Taşı” denilen Koru Plajı, caretta carettaların Akdeniz’de yumurtalarını bıraktığı 17 merkezden biri olarak unutulmaz bir mucizeye ortak oluyor.

Kiriş Plajı:
Yaklaşık 2 km’lik oldukça uzun bir plaj olan Kiriş Plajı, denize sıfır otellerin bulunduğu Kemer plajlarındandır. Portakal ağaçları ile kaplı olan kıyı şeridine günübirlik tatilciler de giriş yapabilir. Tatilciler için birçok aktivite imkanı sunan plajda gün boyu deniz keyfi yapabilir, dilerseniz su sporları ile güne hareket katabilirsiniz.

Küçük Çakıl Plajı:
Küçük bir yol kenarı plajı olan Seyrek Çakıl Plajı, Kaputaş Plajı’nın komşusudur. Turkuaz mavisi denizi ve beyaz çakıllardan oluşan sahiliyle ziyaretçilerine görsel ziyafet sunan plajda, herhangi bir işletme bulunmuyor.

Büyük Çakıl Plajı:
Kaş merkeze 1.3 km uzaklıkta olan Büyük Çakıl Plajı, Küçük Çakıl Plajı’ndan sonra merkeze en yakın plajdır. Yaklaşık 50 m uzunluğundaki plajın 800 – 1.000 kişilik bir kapasitesi bulunuyor. Turkuaz rengi suları ile muhteşem bir gün batımı manzarası olan Büyük Çakıl Plajı’nın bir bölümünde soğuk su kaynağı bulunuyor. Bu nedenle serin sulara sahip olan plaj, sıcak yaz günlerinde eşsiz bir ferahlama hissi uyandırıyor.

Patara Plajı:
Kültür ve Turizm Bakanlığı tarafından 2020 yılı teması olarak belirlenen Patara, muhteşem doğası, binlerce yıllık tarihi, çölleri aratmayan kumsalı ve dünyanın en eski meclis binası ile adından sıkça söz ettiriyor. Kaş’a 42 km uzaklıktaki Patara Plajı, altın rengi kumları, yumuşacık dokusu ve çölü andıran görüntüsü ile dünyanın en güzel plajları arasında gösteriliyor.

Patara Antik Kenti’nin ihtişamını da yanına alan plaj, 12 km uzunluğundadır. Bölgenin en görkemli plajı olan Patara, caretta-carettaların önemli bir yaşam ve yumurtlama alanıdır. Doğal sit alanı olduğu için bakir havasını koruyan plajın dalgalı bir denizi var.

Eşsiz gün batımlarına ev sahipliği yapan Patara, eksik olmayan rüzgarı sayesinde rüzgar sörfçülerinin de tercih ettiği önemli bir rota. Ayrıca Patara’nın yakınlarında bulunan Gelemiş köyünde kamp ve konaklama seçenekleri mevcut. Plaja ulaşmak için Kaş otogardan yaz aylarında 20 dakikada bir kalkan minibüsleri kullanabilirsiniz.

Akçagerme Plajı:
Kaş – Kalkan yolu üzerinde, Kaş merkeze 4 km uzaklıkta yer alan Akçagerme Plajı, civardaki en geniş koylardan birisine kurulmuştur. Küçük çakıl taşlarından oluşan plajın sığ ve genellikle berrak bir denizi bulunuyor. Mavi bayraklı bir halk plajı olan Akçagerme Plajı’na şehir içi minibüslerle ya da taksi ile ulaşabilirsiniz. Sığ denizinden dolayı özellikle çocuklu aileler tarafından tercih edilen plajda, gün içerisindeki ihtiyaçlarınızı giderebileceğiniz bir tesis bulunuyor.

Kızılağaç Plajı:
Manavgat’ın oldukça sakin bölgelerinden birisi olan Kızılağaç Mahallesi’nde bulunan Kızılağaç Halk Plajı, yaz aylarında yerli halkın en çok tercih ettiği plajlardan birisidir. Suyu oldukça berrak olan plajın, kumsalı genel olarak kum ve çakıl karışıktır. Yol kenarı olduğu için ulaşımı oldukça kolay olan plaja girişler ücretsizdir.

Limanağzı Plajı:
Limanağzı Plajı, adını aldığı Limanağzı Koyu’nda yer almaktadır ve karadan ulaşımı bulunmamaktadır. Günübirlik mavi tur teknelerinin uğrak noktası olan plaj, tertemiz deniziyle de mavi bayrak ödülüne sahiptir.

İncekum Plajı:
Alanya Avsallar’da bulunan İncekum Plajı, deniz ve ormanın iç içe olduğu mesire alanlarına sahiptir. İncecik sarı kumu ve geç derinleşen denizi nedeni ile göz alıcı bir güzelliğe sahip olan plaj, yaz aylarında en çok tercih edilen plajlar arasında yer alıyor.

Hidayet Koyu Plajı:
Çukurbağ Yarımadası’nda yer alan Hidayet Koyu, Kaş merkeze 2.5 km uzaklıktadır. Koyun masmavi berrak sularında caretta-carettalarla birlikte yüzebilir, zeytin ağaçlarının altında dinlenerek keyifli vakit geçirebilirsiniz. Ulaşım için otogardan kalkan yarımada minibüslerini ya da merkezdeki taksileri kullanabilirsiniz.

Çamyuva Plajı:
Çamyuva, Antalya’nın Kemer ilçesine bağlı bir tatil beldesidir. Belde, uzunluğu yaklaşık 3 kilometreyi bulan bir plaja sahiptir. Masmavi tertemiz denizi, kumsalı ve daha birçok güzelliği ile ilgi çeken Çamyuva’yı her yıl binlerce turist ziyaret etmektedir. Çamyuva Plajı’nda, otellerin plajlarının yanı sıra, günübirlik tatilcilerin de yararlanabileceği halk plajı bulunmaktadır.

Göynük Plajı:
Kemer’in gözdesi, masmavi suların, yemyeşil doğanın ve huzurun bir diğer adı olan Göynük, tarihi M.Ö. 690’lara dek uzanan ve pek çok medeniyete ev sahipliği yapan büyüleyici bir cennet. Yaklaşık 3 km’lik bir plaja sahip olan bölgede, mavi bayraklı denizin tadını çıkarırken aynı zamanda su sporları aktivitelerinden de faydalanabilirsiniz. Ayrıca plajdan hareket eden tekne turları ile çevredeki diğer koyları gezebilirsiniz.

Beldibi Plajı:
Beldibi Plajı, yaklaşık 5 km’lik alana yayılan güzel ve oldukça uzun bir kumsaldır. Mavi bayrağa sahip plajda güneşlenebilir, berrak denizin tadını çıkarabilir ve başta deniz paraşütü olmak üzere çeşitli su sporları imkanlarından yararlanabilirsiniz. Ayrıca günübirlik tatilciler için bir de Beldibi Halk Plajı bulunmaktadır.

Kaş Belediye Halk Plajı:
Çukurbağ Yarımadasında yer alan Halk Plajı, Meis adası manzarası ve berrak suyuyla ziyaretçilerin dikkatini çekiyor. Oldukça geniş ve bakımlı bir plaj olan Belediye Plajı içerisinde kafe, restoran ve çocuk parkı bulunuyor. Ayrıca tercih etmek isteyenler için tesisin içinde bir de kadınlar plajı bulunuyor.

Gökliman Plajı:
Antik dönemde liman olarak kullanıldığı bilinen Gökliman Koyu, Finike ilçe merkezine 3 km uzaklıkta yer alıyor. Finike’nin mavi bayraklı plajlarından biri olan Gökliman Plajı, kendi içinde Mendikli adında şirin bir koya da sahip. Tertemiz turkuaz rengi suları ile Akdeniz kıyılarını süsleyen plajda, şezlong ve güneşlik ihtiyaçlarınızı karşılayabilecek bir tesis bulunuyor. Çakılların oluşturduğu bu nezih plajda, keyif dolu bir plaj deneyimi yaşayabilirsiniz.

İnceboğaz Plajı:
Çukurbağ Yarımadasının en ince kısmında, hem açık denize hem de kapalı koya bakan plajın sahili küçük çakıl taşlarından oluşmaktadır. Genellikle dalgalı olan denizi oldukça sığdır. Bu özelliği ile genellikle çocuklu ailelerin tercih ettiği bir plajdır. İnceboğaz’a Kaş merkezden kalkan şehir içi minibüsler ya da taksi ile kolayca ulaşmak mümkün.

Kleopatra Plajı ve Damlataş Plajı:
Alanya’ya girişte tarihi yarımadanın ve Alanya Kalesi’nin batı tarafında yan yana yer alan mavi bayraklı halk plajlarıdır. Damlataş Plajı, Damlataş Mağarası’nın hemen önündeki kıyıdır. Mısır Kraliçesi Kleopatra ile Roma İmparatoru Antonius’un burada yüzmüş olmaları ile ünlü olan plajın, yarımadaya doğru uzanan ve iri taşlardan oluşan küçük koyu Kleopatra adıyla anılmaktadır. Kleopatra Plajı, 2 km uzunluğundaki sahil şeridi ve incecik altın rengi kumu ile Alanya’nın en çok bilinen halk plajlarından birisidir.

Korsan Koyu:
Korsan Koyu, Kumluca’nın Karaöz köyünde konumlanıyor. Dik ve büyük kayalıklar arasında çam ormanlarıyla çevrili Korsan Koyu, karavan ve çadır tatilini tercih eden gezginlerin en popüler noktalarından biri. Genişliği 25 m, uzunluğu 90 m olan ve berrak suları ile dikkat çeken Korsan Koyu’na tatil rotanızda yer vermeyi unutmayın.

Phaselis Koyu:
Kemer’den yaklaşık 12 km mesafede, Tekirova köyü yakınlarında bulunan ve eski bir Likya antik kenti olan Phaselis, muhteşem doğal güzellikleri, tarihi ve plajı ile ön plana çıkıyor. Dingin ve sakin denizi ile dikkat çeken bu koyda, bol miktarda balık çeşidi görebilirsiniz. Turkuaz renginde muhteşem bir güzelliği olan Phaselis Koyu; güney, kuzey ve merkez limandan oluşmaktadır.

Bostanlık Koyu:
Kemer’den 15 km uzaklıkta bulunan Bostanlık Koyu, tarih ve doğanın yan yana olduğu ender yerlerden birisi olarak karşımıza çıkıyor. Phaselis Antik Kenti’ndeki güney limanın hemen yanı başında bulunan Bostanlık Koyu, bölgedeki en güzel koylardan… Koy, yılın belirli dönemlerinde caretta – caretta kaplumbağaları tarafından yuva olarak kullanıldığı için kapatılmaktadır.

Gökkaya Koyu:
3 adet girişi bulunan Gökkaya Koyu’na tekne ya da botla giderek vakit geçirilebilirsiniz. Gökkaya Koyu’nun ortasında oldukça kayalık bir adacık ve koyun kuzey yönünde tarihi kalıntılar bulunuyor. Gökkaya Koyu, günübirlik teknelerin mola verdiği bir koydur. Su sporları yapan bir işletmenin bulunduğu koyda, geceleri hizmet veren ve işletmenin kendi botuyla ulaşabileceğiniz bir de bar bulunuyor.

Fırnaz Koyu:
Kalkan’a 4 km uzaklıktaki Fırnaz Koyu, denize girmek için mükemmel bir noktadır. Mavi tur teknelerinin uğrak noktası olan koya karadan ulaşım bulunmuyor. Küçük bir de plajı bulunan koy, çamur banyosu ile ünlü. Kaş ve Kalkan bölgelerinde tatil yapmayı planlıyorsanız, tekne turlarına katılarak Fırnaz Koyu’nun turkuaz rengi sularında serin bir mola verebilirsiniz.

Karaloz Koyu:
Kekova Adası’nın güneydoğu yakasında bulunan saklı bir cennet olan Karaloz Koyu, mavi ile yeşilin kusursuz uyumuna şahit olacağınız kusursuz bir atmosfer sunuyor. Rüzgara kapalı bir koy olduğu için teknelerin sığınak yeri olarak kullanılan koy, tam bir kartpostal güzelliğinde. Suyu oldukça derin olan Karaloz’da, oldukça dingin ve huzurlu saatler geçirebilirsiniz.

Ceneviz Koyu:
Olimpos ile Adrasan arasında dik bir yamacın altına konumlanan Ceneviz Koyu, yamacındaki kale kalıntısından dolayı Porto Ceneviz Koyu olarak da anılıyor. Sadece deniz yolu ile ulaşım sağlanan koy, turkuaz rengi sularında her gün onlarca yatı dinlendiriyor. Eşsiz doğası ile de görülmeye değer noktalardan biri olan Ceneviz Koyu, nesli koruma altına alınan Akdeniz fokunun da yaşam alanıdır.

Tersane Koyu:
Kekova Adası’nın batı tarafında yer alan Tersane Koyu, turkuaz rengi suları ile ön plana çıkıyor. Batık Şehir’in gemi yapımı bölümünün bulunduğu Tersane Koyu, tarihle iç içe yüzebileceğiniz ender yerlerden birisi. Kıyısında ve denizin içerisinde bulunan tarihi eserler, mitolojik bir dünyanın ortasında deniz keyfi yapmanızı sağlıyor.

Maden Koyu:
Kemer merkezden 32 km uzaklıkta bulunan Maden Koyu, Tekirova Mahallesi’nden hareketle ise ortalama 10 km uzaklıkta bulunuyor. Bölgedeki en güzel koylardan bir diğeri olan Maden Koyu’na kızılçam ormanı içerisinden, Akdeniz’e paralel eşsiz bir yol ile ulaşılır. 4×4 araçlarla geçmeniz tavsiye edilen alandan sonra ise ince çakılı plajı ve berrak denizi ile kamp tutkunlarının uğrak yeri olan bakir Maden koyu sizi bekliyor olacak.

Adrasan Koyu:
El değmemiş doğal güzelliği ve masmavi denizi ile tatilcilerin uğrak noktalarından biri olan Adrasan, doğanın içinde huzur bulacağınız keyifli alanlar sunuyor. Adrasan, dünyaca ünlü Likya Yürüyüş Yolu üzerinde yer alan önemli ve güzel duraklardan biri olup, pırıl pırıl bir denize sahiptir. Koyu çevreleyen dağlar, ormanlarla kaplıdır.

Yaklaşık 2 km uzunluğundaki büyüleyici kumsalı ve yemyeşil doğası ile şirin bir yerleşim merkezi olan Adrasan’da, tekne turları ile etraftaki koyları ziyaret edebilir ya da sualtı dalışları ile deniz canlılarını yakından görebilirsiniz.

Kleopatra Koyu:
Kemer’in en ünlü koylarından birisi olan Kleopatra Koyu, güzelliğini Akdeniz’in ışıl ışıl sularından aldığı rivayet edilen Kleopatra’nın Sezar ile tanıştığı yer olarak bilinir. Turkuaz rengi deniz ve altın renginde sapsarı biri kuma sahip olan koy, sığ ve berrak suları sayesinde ailelerin de rahatlıkla tercih edebileceği bir alan olarak öne çıkıyor. Özellikle kampçıların ve offroad tutkunlarının ziyaret ettiği alan, Tekirova Mahallesi sınırları içerisinde bulunmaktadır.

Papaz Koyu:
Dünyanın en iyi 10 yürüyüş rotasından biri olan Likya Yolu yürüyüş güzergahında bulunan Papaz Koyu, Kumluca’ya 19 km uzaklıkta konumlanıyor. Kamp, piknik ve olta balıkçılığı nedeniyle doğaseverler tarafından yoğun ilgi gören koyu, hafta içi günlerde ziyaret ederek, daha sakin zaman geçirebilirsiniz.

Çamlık Koyu:
Demre bölgesindeki, ince ve dar bir koy olan Çamlık Koyu, adını çevresini saran çam ağaçlarından alıyor. Berrak ve tertemiz bir denize sahip olan koyun yakınlarında ise sualtı kaynak suları bulunuyor.

Kekova Adası:
Likya dilinde Dolichiste olarak geçen Kekova, Kaleköy ve Üçağız açıklarında küçük bir adadır. Yüzölçümü 4.5 km² olan adada, yaşayan yerli sakin bulunmamakla birlikte pansiyonlar, restoran ve kafeler yer alıyor. Tekne ile ulaşım sağlanan bu adanın kuzey tarafında, Batık Şehir olarak bilinen ve ikinci yüzyılda depremle yok olmuş olan eski Kekova şehir batığı bulunuyor.

Delik Deniz ve Kral Koyu:
Gazipaşa ilçesine 23 km uzaklıkta konumlanan Delik Deniz ve Kral Koyu, yerli ve yabancı turistlerin en yoğun ziyaret ettiği noktaların başında yer alıyor. Aynı zamanda bir antik kent olan Kral Koyu’nda tarihi kalıntılar yer almakla birlikte, en dikkat çekici yanı kayanın ortasından açılan delik oluyor. Turkuaz rengi sulara açılan bu delik, ortaya göz alıcı bir manzara çıkarıyor. Akdeniz’in gizli cennetlerinden biri olan koyda deniz keyfi yapmadan Gazipaşa’dan ayrılmayın.

Üç Adalar:
Antalya’nın Kemer ilçesi yakınlarında bulunan Üç Adalar, 9 adet resifin ve 2 adet su altı mağarasının bulunduğu oldukça geniş bir dalış bölgesidir. Antalya’nın batısında yer alan adalara, en fazla 30 dakikalık bir tekne yolculuğu ile ulaşabilirsiniz. Masmavi sular, aynı zamanda dünyaca ünlü dalış alanlarından da birisidir.

Burada görülebilen bazı su altı canlıları: Papaz balığı, orfoz, akya, trompet balığı, Akdeniz müreni (ufak ve normal boylarda), barakuda (yalnız halde), trakunya, ahtapot (gece dalışında), deniz tavşanı (gece dalışında), kalamar (sürü halinde), Akdeniz foku (çok seyrek) ve daha birçok balık çeşidi şeklindedir.

Sazak Koyu:
Antalya’nın gizli cennetlerinden biri olan Sazak Koyu’na, Adrasan’dan tekne turları ya da orman yolu ile karadan ulaşabilirsiniz. Huzurun, sessizliğin ve doğal hayatın keyfini sürebileceğiniz koy, eşsiz doğası ile kendine hayran bırakıyor. Elektrik ve telefon sinyalinin olmadığı Sazak Koyu, kampsever gezginlerin rüyalarını süsleyen noktaların başında yer alıyor.

Alacasu Cennet Koyu:
Kemer’e 10 km uzaklıkta olan Alacasu Koyu’na, Kemer’den çıkıp Çamyuva Mahallesi geçildikten sonra giden stabilize yol takip edilerek ulaşılır. Aynı zamanda deniz yolu ile de ulaşılabilen bölge, günübirlik piknik ve deniz keyfini yaşayabileceğiniz eşsiz koylardan bir tanesidir.175 metrelik plajı, tarihi yürüyüş yolları ve kamp alanı ile doğanın kalbinde bulunan koyun akvaryum gibi denizi sizi bekliyor.

Sıçan Adası:
Konyaaltı ile Beldibi arasında, kıyıdan 700 m mesafede yer alan Sıçan Adası, Antalya’nın tekne, yat ve dalış turizminde üs bölgelerinden biridir. Adanın sahile bakan yakası 8 m, ilgi çeken kuzey doğu yakası ise 22 m derinliğe sahip. Antalya’nın en çok martı barındıran bölgesi olan Sıçan Adası, yüzlerce martının kanat sesleri ile ziyaretçilerini karşılıyor.

Suluada:
Antalya’nın Kumluca ilçesinde beyaz kumsalı ve turkuaz renkli suyu ile Maldivler’e benzetilen saklı bir cennet olan Suluada, yaz günlerinde binlerce kişi tarafından ziyaret ediliyor. Antik çağda Krambusa adını taşıyan ada, tur teknelerinin önemli duraklarından da biridir. Üzerinde herhangi bir yerleşim olmayan adanın çevresinde Akdeniz ekosistemindeki tüm balık çeşitlerini barındırdığı bilinmektedir.

Etrafında çok sayıda sualtı mağarası bulunan ada, foklara, yunuslara, orfozlara ve su kuşlarına da ev sahipliği yapıyor. Sadece deniz yolu ile ulaşım sağlanan Suluada’ya, Olympos ve Adrasan’dan tekne turları, özel yat gezileri ve balıkçı tekneleri ile ulaşım sağlayabilirsiniz.