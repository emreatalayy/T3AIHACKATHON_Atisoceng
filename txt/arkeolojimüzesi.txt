Arkeoloji müzesi,Antalya’nın Konyaaltı Caddesi’nde yer almaktadır. 1922 yılında kurulmuş olan müzenin kuruluşunun ilk adımını tarih öğretmeni olan Süleyman Fikri Erten, Birinci Dünya Savaşı sonrası Antalya’ya gelen işgalci güçlerin yağmasından kurtarılabilen eserlerin korunması amacı ile Mehmet Paşa camisinin karşısında bulunan bir mescitte eski eserleri toplayarak attı. Müze, sonraki yıllarda Kaleiçi’nde yer alan Alaaddin Camii’ne, oradan Yivli Minare’nin bulunduğu Selçuklu Külliyesi’ne taşındı. O dönemde, Likya, Pisidya ve Pamfilya gibi Antik Çağ’ın zengin ve önemli bölgelerinin yapıtlarını kapsayan müze, 1972 yılında bugünkü yerine taşındı. Müzede 14.216 adet arkeolojik eser, 31.408 adet sikke sergilenmektedir. Müze 30 bin metrekarelik bir alanda 14 sergi salonu ve birçok eserin sergilendiği açık hava galerilerinden oluşmaktadır. Antalya Müzesi, bir tarih ve arkeoloji müzesi olmakla birlikte aynı zamanda bölge müzesi olarak da nitelendirilir.

Müzenin ilk bölümü çocuk bölümüdür. Burada, çocukların çağlar önce oynadığı oyunlar ve oyuncaklar sergilenmektedir. Tabiat tarihi ve prehistorya salonunda, birinci jeolojik zamandan dördüncü jeolojik zamanın sonuna kadar çeşitli canlılara ait fosiller dışında Alt Paleolitik, Neolitik Kalkolitik ve ilk Tunç dönemine ait eserler de sergilenmektedir. Seramik eserler salonunda, pişmiş toprak eserleri ve bu eserlerdeki estetik ve teknolojik gelişim kronolojik olarak sergilenmektedir. Bölge kazıları salonunda, Likya, Pamfilya ve Pisidya bölgelerinde yer alan örenyerlerinde hem müzenin yaptığı kurtarma kazıları sonucu ortaya çıkmış eserler hem de üniversiteler tarafından yapılan arkeolojik kazılarda elde edilen eserler sergilenmektedir. İmparatorlar salonunda ise, Roma dönemi imparatorları, imparatoriçeleri ve dönemin önemli politik isimlerine ait Perge antik kentinde bulunmuş ve MS II. yüzyıla tarihlenen heykeller sergilenmektedir. Tanrılar salonunda ise, mitoloji ve heykeltıraşlığın bir arada yansıttığı eserleri görmek mümkündür. Yunan mitolojisinde yer alan, baş tanrı Zeus, ışık tanrısı Apollon, aşk ve güzellik tanrıçası Afrodit gibi tanrı ve tanrıça heykelleri yer almaktadır. Mozaik salonunda sergilenen mozaikler arasında, Seleukeia’nın agorasında bulunan Filozoflar Mozaiği en önemli eserlerin başında gelmektedir. Perge Batı Cadde ve F5 Çeşmesi salonunda, Batı Cadde’den çıkan Athena heykeli, Helenistik dönem kuleleri önündeki meydandan çıkan Aphrodite heykeli ile kuzey hamamının batı köşesinde yer alan F5 Nymphaeumu havuzu içinde bulunan toplam on üç adet heykel sergilenmektedir. Perge tiyatrosu salonunda, Perge tiyatrosunda yapılan kazılarda sahne binasında bulunan 17 adet anıtsal heykel, bazı mimari parçalar ve frizler sergilenmektedir. Lahitler salonunda sergilenen lahitlerin büyük bir kısmı Perge Nekropolü’nde gerçekleştirilen kazılarda bulundu. Ölü kültü salonunda ise Antik Çağ ölü gömme geleneklerine ait örnekler sergilenmektedir. Sikke, küçük eserler ve ikonalar salonunun sikke bölümünde Likya, Pisidya ve Pamfilya bölgesi sikkeleri, Elmalı sikkeleri, beylikler dönemi, Anadolu Selçuklu ve Osmanlı sikkeleri yer almaktadır. Etnografya salonu iki büyük salon ve bu salonları birleştiren bir geçişten oluşmaktadır. Bu salonlarda Türk İslam eserleri ve yakın tarihimize ait kültür nesnelerine yer verilmiş eserler ve canlandırmalar sergilenmektedir. Son olarak, sinevizyon salonunda ziyaretçiler Antalya Müzesi Müdürlüğü’ne, Antalya ve örenyerlerine ilişkin bilgiler elde etmekte ve çeşitli görselleri izleme imkânı bulabilmektedir. Türkiye’nin en büyük müzelerinden biri olan Antalya Arkeoloji Müzesi 1988 yılında Avrupa Konseyi Yılın Müzesi ödülünü almaya hak kazandı.