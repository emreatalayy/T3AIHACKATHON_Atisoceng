Spor Turizmi

Antalya, sahip olduğu doğal ve coğrafi özelliklerin yanı sıra, kolay ulaşım olanakları ve yüksek hizmet kalitesi sunan çok sayıda donanımlı tesisiyle, spor turizmi kapsamında değerlendirilebilecek çeşitli faaliyetler için tercih edilen illerimizin başında gelmektedir. Yıl boyunca,  futbol, basketbol, voleybol, hentbol, golf, tenis, bisiklet, judo, halter, yüzme, eskrim,... gibi pek çok spor dalında gerçekleştirilen ulusal ve uluslararası düzeydeki spor turnuvalarının yanında; sualtı sporları, yamaç paraşütü, dağcılık, rafting, motocross, kayak,… gibi farklı alanlarda da gerek amatör ve profesyonel sporcular gerekse adrenalin tutkunu yerli ve yabancı turistlere yönelik çok sayıda etkinliğe ev sahipliği yapmaktadır. 

1991 yılından bu yana Alanya'da gerçekleştirilen triathlon yarışları; plaj voleybolu ve plaj hentbolu şampiyonaları; ilk etapları Alanya, Antalya, Kemer ve Elmalı'da tamamlanan ve dünyanın tek “kıtalararası bisiklet turu” organizasyonu olan Cumhurbaşkanlığı Türkiye Bisiklet Turu; Uluslararası Bisiklet Birliği (UCI)’nin takviminde 2.2 kategorisinde yer alan ve 2019 yılında 2.si düzenlenen Tour of Antalya Bisiklet Turu; Avrupa’nın en iyi golf oyuncularının katıldığı Turkish Airlines Open Golf Turnuvası; Kaş'ta gerçekleştirilen Avrupa ve Dünya Serbest Dalış Outdoor Şampiyonaları, Fethiye'den Side'ye uzanan 808 km’lik parkuruyla Taurus Iron Bike, Kemer'de düzenlenen Paris 2 Batığı Dalış Etkinlikleri; Sea to Sky, Run to Sky ve Down Olympos Enduro Yarışları...,  uluslararası ölçekte yapılan spor müsabakalarından yalnızca birkaçıdır. 2017 ve 2018 yılları boyunca ilimizde; tekvando, judo, güreş, kick-boks, okçuluk, eskrim, satranç ve daha pek çok spor dalında da uluslararası düzeyde turnuvalar gerçekleştirilmiştir.  

Ulusal ve uluslararası organizasyonların dışında, kentin pek çok farklı noktası, yılın dört mevsiminde spor ve adrenalin tutkunu misafirleri cezbedecek çeşitli spor etkinliklerine ev sahipliği yapmaktadır. 290 km’sini kumsalların oluşturduğu; 640 km sahil bandına sahip Antalya kıyıları, yatçılık, yelkenli, deniz kayağı, parasailing ve sörf gibi su sporları için oldukça elverişliyken; Manavgat Beşkonak'ta konumlanan Köprülü Kanyon, Alanya – Güzelbağ yolu üzerinde bulunan Alara Çayı, Manavgat'ta Manavgat Çayı, Alanya'da Dim Çayı ve kent merkezinde yer alan Düden Çayı'nda rafting sporu yapılabilmektedir. Kış aylarında, kent merkezine 50 km uzaklıkta bulunan Saklıkent, kayak tutkunları için cazibe merkezi konumundayken; Fethiye’den başlayarak Antalya’ya kadar uzanan 509 km. uzunluğundaki tarihi Likya yolu, ilkbahar ve sonbahar aylarında yürüyüş ve doğa tutkunlarını bekleyen öncelikli rotalardan olmaktadır.  Kemer, Kalkan, Falezler, Sıçan Adası, B24 Amerikan Savaş Uçağı Batığı, Uluburun Antik Batığı, Gelidonya Antik Batığı, Fransız (Sosyete) Batığı, Kaş Uçak Batığı, Paris Batığı, Gök Mağarası ve Suluin Mağarası'nda su altı dalış; Kemer Tahtalı Dağı, Alanya Yassı Tepe ve Kaş Asas Dağı'nda ise yamaç paraşütü sporları yapılabilmektedir. Bunlar dışında Antalya, ılıman iklim yapısı ve zengin coğrafyasıyla, doğa yürüyüşü, dağcılık, kampçılık, kaya tırmanışı... gibi doğa sporlarına uygun çok sayıda destinasyon seçeneği sunmaktadır. 

Antalya'nın ülkemizde ve dünyada spor turizmiyle adını duyuran kentlerden biri olması, kentte turizmin 12 aya yayılması ve spor turizminden önemli miktarda gelir elde edilmesinde önemli payı olan spor dallarından biri de futboldur. Elverişli doğal ve coğrafi koşulların yanı sıra, sahip olduğu ulaşım, altyapı ve tesis olanaklarıyla Antalya, futbol turizmi faaliyetleri açısından dünya çapında tercih edilen ve bu alanlarda sunduğu hizmet kalitesini yükseltmeye devam eden önemli bir spor turizmi destinasyonu konumundadır. 

Yurt içinden olduğu kadar, yurt dışından çok sayıda ülkenin üst ve alt lig futbol takımları; devre arası kampları, turnuva organizasyonları ya da antrenman programları için dünya standartlarında tesisleriyle hizmet veren Antalya'yı tercih etmektedir. Rusya, Ukrayna, Romanya, Belarus, Özbekistan, Kazakistan, Hırvatistan, Sırbistan, Slovenya, Makedonya, Polonya, Çekya, Bulgaristan, Macaristan, Arap ülkeleri ve İran,..., gibi farklı kıtalardan ülkelerin futbol takımları kamp dönemlerinde Antalya'ya gelerek başta Belek'te olmak üzere, Kundu, Kemer, Tekirova, Alanya, Manavgat, Side gibi, ilimizin farklı turizm noktalarında konumlanan tesis ve sahalardan faydalanmaktadır. Antalya merkez ve ilçelerinde,  uluslararası kriterlerde 200'e yakın çim yüzeyli antrenman sahası ve 1'i Alanya'da, 2'si merkezde olmak üzere 3 büyük stadyum bulunmaktadır.  

Spor turizmi kapsamında, 2018 yılı Ocak – Nisan ayları arasındaki kamp döneminde, 20 farklı ülkenin süper lig ve alt liglerinden yaklaşık 1500 futbol takımı ilimizde ağırlanmış olup; 2019 yılında ise %90’ı yabancı takımlardan oluşmak üzere, yaklaşık 3 bin takımın ağırlanması beklenmektedir. 