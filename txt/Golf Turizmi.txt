Antalya'nın spor turizminde önemli bir destinasyon olarak anılmasına katkı sağlayan spor branşlarından biri de hiç şüphesiz ki golf ’tür. İlimiz, eşsiz doğal ve tarihi dokusu ile uygun coğrafi koşullarının yanında, golf sporu ve turizmi adına gerçekleştirilen yatırımlar sonrası art arda hizmete giren nitelikli tesis ve uluslararası standartlardaki sahalarıyla, yurt içi ve dünyadan çok sayıda golfseverin buluşma noktası olmuş; ülkemiz tanıtımına da büyük katkı sağlayan, uluslararası düzeydeki golf turnuvalarına ev sahipliği yapmıştır. 

Antalya'nın Serik ilçesinde konumlanan Belek turizm bölgesi, ülkemizin en önemli golf turizmi destinasyonudur. Bölgede, zengin yeme – içme, alışveriş ve eğlence olanaklarıyla bütünleşik, yüksek kalitede hizmet veren konaklama tesisleriyle bir arada kurulan ve doğa ile iç içe düzenlenen golf sahaları, Antalya'ya gelen golf severlere hem spor hem de eğlenceli ve keyif dolu bir tatil fırsatı sunmaktadır. 

2008 yılında Uluslararası Golf Tur Operatörleri Birliği (IAGTO) tarafından  Avrupa'da Yılın En İyi Golf Bölgesi ödülüne layık görülen  Belek'te yıl içinde 50'nin üzerinde ulusal ve uluslararası düzeyde turnuva düzenlenmektedir. Bunlar arasında, dünyadaki en önemli amatör golf turnuvası olma özelliği taşıyan Turkish Airlines World Golf Cup, Avrupa'nın en yetenekli genç golfçülerini buluşturan Turkish Airlines Challenge ve Avrupa Turu Rolex Serisi'ndeki 8 turnuvadan biri olan Turkish Airlines Open Golf Turnuvaları da yer almaktadır. 2019 yılında 7.si (7-10 Kasım) düzenlenen Turkish Airlines Open, her yıl Avrupa'nın en iyi golfçülerinin katılımıyla gerçekleşmekte ve 50'nin üzerinde ülkede naklen yayımlanarak ülke tanıtımımıza da büyük katkı sağlamaktadır. 

İlimizde, Kültür ve Turizm Bakanlığından belgeli 11 golf tesisi bulunmaktadır. Türkiye Golf Federasyonu (TGF) verilerine göre, 1’i Manavgat’ta, 10’u Belek Turizm Merkezinde konumlanan bu tesislerin bünyesinde, toplam 23 golf sahası yer almaktadır. 2019 yılında, Belek’te yıl içinde oynanan toplam golf oyunu sayısı, 568 bin 477’ye ulaşmıştır. 

İlimizde; turizmin 12 aya yayılması ve sürdürülebilir turizm uygulamaları açısından olduğu kadar, sağladığı yüksek gelir ve ülkemiz tanıtımına yaptığı katkı dolayısıyla da önemli bir yere sahip olan golf turizminin daha ileri noktalara gelebilmesine yönelik çabalar devam etmektedir. Kültür ve Turizm Bakanlığı ve Valiliğimizin ortak çalışmaları doğrultusunda Alanya ilçesinde de golf turizmi için yeni alanlar belirlenmiş olup; bu alanların golf turizmine kazandırılması amacıyla çalışmalar yapılmaktadır. 