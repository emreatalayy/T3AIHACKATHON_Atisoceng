EXPO organizasyonu, kültür, tarih, eğitim, sanat, eğlence ve ticaret alanlarında bir olimpiyat olarak halkı eğitmek, yeniliği paylaşmak, ilerlemeyi teşvik etmek ve işbirliğini desteklemek amaçlarını taşıyan uluslararası bir etkinliktir. EXPO, diğer ülkeleri, şirketleri, uluslararası kuruluşları, özel sektörü, sivil toplum ve halkı katılması için davet eden ev sahibi ülke tarafından organize edilmektedir. EXPO’lar diğer yandan en üst düzey karar alıcılardan, çocuklara kadar uzanan katılımcı yelpazesine sahip olmasından dolayı, sıra dışı sergiler, diplomatik ilişkiler, iş toplantıları, kamusal tartışmalar ve canlı gösterilerle çok yönlü bir faaliyet sunarlar.

Uluslararası Sergiler Bürosu (BIE) dört türde EXPO düzenlemektedir. Bunlar; Dünya EXPO’su, Uluslararası Özel Temalı EXPO, Bahçecilik EXPO’su ve Milano Trienal’dir. Dünya EXPO’ları, beş yılda bir düzenlenen ve evrensel EXPO olarak tanımlanan süreleri altı ay olan EXPO’lardır. Bu tür EXPO’lar son yıllarda 2000-Hannover, 2005-Aichi, 2010-Şanghay’da düzenlenirken, 2015 yılında Milano’da düzenlenmiştir. Dünya EXPO’ları; bugüne kadar düzenledikleri tüm şehirleri köklü bir şekilde değiştirdikleri gibi, bu şehirlere görkemli anıtsal yapılar da kazandırmaktadırlar. Diğer bir EXPO türü de Bahçecilik EXPO’larıdır. Bahçecilik EXPO’ları diğer EXPO’lardan ayıran en önemli özellik, Uluslararası Çiçek Üreticileri Birliği (AIHP) ile BIE’nin ortak onaylamaları sonucu faaliyete geçirilmeleridir. Diğer bir deyişle, bu süreçte tek bir kurum değil, iki farklı kurum birden yetkilidir. Uygulamada, AIPH Konseyi projeyi onayladığı takdirde, BIE Genel Kurulu’nda ev sahibi ülkeye Bahçecilik EXPO’su düzenlenmesi hakkı verilmektedir. Uluslararası kapsamı, süresi (3-6 ay arası), büyüklüğü (en az 50 hektar), milyonlarca ziyaretçisi, yenilikçi, eğitici ve eğlendirici yönlerinden dolayı bir anlamda bahçecilik alanında yapılan Dünya EXPO’larıdır.

Antalya’nın Aksu ilçesinde bulunan EXPO Antalya sergi alanı Türkiye’de düzenlenmiş ilk bahçecilik EXPO’sudur. Dünyanın en önemli organizasyonlarından biri olan EXPO 2016 Antalya, 23. 04.-30 Ekim 2016 tarihleri arasında Çiçek ve Çocuk temasıyla düzenlendi. 112 hektarlık alanda altı ay boyunca açık kalan EXPO’ya 100’den fazla ülke ile 30 uluslararası kuruluş katılım gösterdi. Hazırlıklar, Gıda, Tarım ve Hayvancılık Bakanlığı ile EXPO 2016 Antalya Ajansı tarafından yürütüldü. Gelecek nesiller için yeşil bir dünya hedefiyle düzenlenen EXPO 2016 Antalya’nın alt temaları tarih, biyoçeşitlilik, sürdürülebilirlik ve yeşil şehir'dir. Serginin sembolü, şakayık çiçeği; maskotları ise yörük kıyafetli Ece ve Efe isimli iki çocuktur. EXPO alanında, ülke bahçeleriyle birlikte Antalya’nın önemli simgelerinden olan tarihi Hadrianus Kapısı’nı sembolize eden EXPO Kulesi, Türkiye’nin ilk Tarım ve Biyoçeşitlilik Müzesi, Kongre Merkezi, Amfi Tiyatro, çocukların hem eğlenmesini hem öğrenmesini sağlayan etkinliklerin düzenleneceği Çocuk Adası, çocuklar için Bilim ve Teknoloji Merkezi, aileler ve çocuklar için Kır Alanı, EXPO Gölü, EXPO 2016 Antalya’nın sembol çiçeği şakayık şeklinde teras, EXPO Tepesi, EXPO Ormanı, Kültür ve Sanat Sokağı ile Türkiye’nin mimari kültürünün yansıtıldığı yiyecek-içecek mekanları yer almaktadır. Katılımcı ülkelere ait bahçeler, sergi sonrasında da ziyaretçilere açık tutulmaktadır.

EXPO 2016 Antalya, bitki zenginliği ve yapılarıyla Antalya’ya kalıcı bir miras bırakırken, şehir turizmine uzun vadeli katkı sağladı. Ülkenin tanıtımına sağladığı olumlu katkının yanında farklı bir alanda, doğa, çevre ve bahçecilik turizmi konusunda yepyeni bir kitleyi şehre çekerek turizm ürünlerini çeşitlendirdi, yerli ve yabancı turist hacmini artırarak şehrin kalkınmasına, istihdamın ve refahın artmasına katkıda bulundu.